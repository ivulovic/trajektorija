{"title":"Гранични прелаз Веб","description":"О досадашњем искуству и раду са постављањем апликација","html":"\n<p>\nОткако сам направио још први пројекат у локалу, увек ме је интересовало како да своју апликацију поставим на прави домен тако да буде видљива за све.\nУ почетку, док сам радио на својим малим пројектима, то су углавном били бесплатни домени који ти накаче рандом име домена и ограниче приступ - активно 8 сати дневно, па ти одабери време када желиш да буде видљиво. \n</p>\n\n<p>\nУ то време, тачније око 2014, Пехапе је и даље био популаран. Скоро сваки хостинг тада је пружао услугу да се Пехапе постави или бесплатно, или да се плати 5 долара. \nРетко који хостинг је могао да обезбеди да се постави апликација базирана на Ноду. Код оних који су то могли тај пакет је био доста скупљи, спадао је у премијум и био негде око 35 долара месечно. \n</p>\n\n<p>\nОно што је тада било супер је то да је Гитхаб тада студентима давао много других лепих погодности, између осталог по један бесплатан домен и годину дана бесплатног хостинга. \nБили су добро увезани са платформама, као на пример Хироку, где сам коначно могао да поставим своју Нод апликацију, па макар и са рандом именом домена. \nМислим и да је то била та тачка на којој сам превагнуо са Пехапеа на Јаваскрипт и још тада направио своју прву хостовану апликацију помоћу Риекта.\n</p>\n\n<p>\nНа сву срећу нисам стекао одбојност према томе, али сам осећао велику рупу у знању и имао сам још већу жељу да схватим како да сам своје сервере конфигуришем. \n</p>\n\n<p>\nПрво искуство са Енџин иксом сам имао на послу када сам само добио Линукс машину и задатак да ту поставим свој пројекат који сам направио. Увек сам више волео да радим преко конзоле него преко графичких\nинтерфејса па ми није тешко пало да брљам по серверу, да гледам по документацији и осталим конфигурационим фајловима који су се ту налазили. Осећао сам се јако поносно иако је адреса у прегледачу\nприказивала име машине и број порта.\n</p>\n\n<p>\nПосле много, на сличан начин, постављених пројеката осећао сам потребу да то поново направим, са правим доменом и на својој машини. Због мени битних разлога, између осталог оног најбитнијег - приватности, \nникада нисам волео да своје податке остављам по сајтовима који ће чувати тек тако, а ја да не бринем. Код таквих сам се пуно пута опекао и видео да то није место за мене. Требао ми је велики простор где ћу моћи да\nскладиштим све своје и битне и небитне белешке и да будем сигуран да само ја имам приступ бази.\n</p>\n\n<p>\nРад са поддоменима ми је тада још увек био непознат и нисам имао контролу над својим доменом него сам комуницирао са пружаоцем услуга искључиво мејлом.\nДа бих спречио често писање мејлова и чекање на одговор, лакше решење је било да над једим доменом направим поддиректоријуме и конфигуришем да над сваком апликацијом коју убацим стоји одређена рута.\nНисам ни знао да ће ми тако једноставна и чиста структура донети тако један од најзанимљивијих пројеката којим сам се икада играо. \nОсим што сам добио структуру какву сам хтео, морао сам и да направим мали систем који ће ми вршити контролу приступа. Сјајан начин да се стварно спозна вредност колачића које сам тада делио између скроз \nразличитих апликација. \n</p>\n\n<p>\nИ где на крају можемо да ставимо црту, кажемо да је наш део завршен и одредимо границу до које бисмо требали да идемо? \nАко је то када завршимо апликацију онда би то било преуско, јер се све своди на одређени број задатака које ћемо кад-тад завршити. \nАко одлучимо да одемо само мало даље онда треба да будемо спремни да се упустимо у нове авантуре и бавимо се оним делом прегледача у који уписујемо адресу, \nуместо да то баталимо онда када унутра напишемо <span class=\"code\">localhost</span>.\n</p>\n\n<p>\nНема вишка од ког ће главица да боли, рекоше давно преци наши.\n</p>\n","slug":"granicni-prelaz-web","categories":[{"id":"devops","label":"Девопс"}],"date":1625688803910,"metadata":{"title":"Гранични прелаз Веб","description":"О досадашњем искуству и раду са постављањем апликација","keywords":"Девопс","url":"https://trajektorija.com/granicni-prelaz-web","thumb":"https://trajektorija.com/images/posts/granicni-prelaz-web.png","thumbAlt":"Логотип сајта Трајекторија"}}