{"title":"Прилагођени Свелт елементи","description":"О идеји и употреби прилагођених елемената","html":"\n<p>\nДо скоро сам био врло затворен по питању веб компоненти. \nТо су компоненте које се прилагоде било ком пројекту саме од себе - то ми је тако банално и неуверљиво звучало кад год је неко покушао да их објасни, па им из тог разлога нисам ни веровао. \nС друге стране нисам ни имао потребу за њима.\nСматрао сам да би сваки пројекат најбоље и најбрже радио када бисмо користили компоненте из домена у ком пишемо саму апликацију, а додатно чачкање и писање на више места ми се никако није свиђало. \nЏандрљивост је трајала док се није појавила потреба да направим библиотеку која у себи садржи неколико компоненти, библиотеку коју нека трећа компанија треба да увезе и користи без имало мучења око поставке.\n</p>\n\n<p>\nЗашто је моја теорија пала у воду?\n</p>\n\n<p>\nУ случају да користимо Риект, превише је да извозимо 130 килобајта (react + react-dom) у туђ пројекат ако постоји начин да направимо библиотеку тешку око 3 килобајта у Свелту. \nЗашто не бисмо користили сву благодат широког избора коју данас имамо и зашто ако већ можемо да бирамо не бисмо одабрали алат с којим ћемо много лакше направити производ?\n</p>\n\n<p>\nКао што постоји мноштво туђих библиотека које користимо у свом пројекту, тако се некад и јави потреба да извеземо неколико наших које су специфичне и које су директно везане за нашу инфраструктуру. \nЗа те потребе у Свелту користимо <a href=\"https://svelte.dev/docs#Custom_element_API\" target=\"new\">прилагођене елементе</a>.\nОни су обележени онако како смо ми развијаоци осмислили и могу се користити у било којој апликацији просто к'о <span class=\"code\">&lt;пасуљ /&gt;</span>. \n</p>\n\n<p>\nПостоји неколико разлога зашто баш све библиотеке у потпуности не подржавају ове компоненте. Узећу за пример Риект. \nЊегова подршка је негде око 70% процената, а објашњење за то лежи у начину како Риект прослеђује податке и начину како ослушкује на бачене догађаје.\n</p>\n\n<p>\nПрилагођеним компонентама Риект прослеђује податке у виду ХТМЛ атрибута. Проследити стринг или неки други примитивни тип није тешко, али проблем се јавља када желимо да проследимо објекте или низове. \nУ овом случају компонента ће добити нешто овако: <span class=\"code\">moj-atribut=\"[object Object]\"</span>. Овакав формат прослеђене вредности није употребљив. \nОвде би помогло стрингификовање објеката па затим парсирање назад, али то више личи на додатно компликовање него на решавање проблема.\n</p>\n\n<p>\nКао што знамо Риект има своју имплементацију система догађаја - синтетички систем. Он не може да слуша на ДОМ догађаје бачене из прилагођених компоненти тек тако. Требало би да се накачи референца на компоненту\nи да се ручно дода ослушкивач користећи <b>addEventListener</b>. Ни то није тешко одрадити, само је проблем у томе што оне нису намењене таквом начину коришћења.  \n</p>\n\n<p>\nЗбог свих ових заобилазних решења, целокупан процес коришћења личи више на буџење него на оно што је била првобитна намена: лако и једноставна поставка у било коју апликацију.\nДобра ствар је што се за Риект може некако наћи решење користећи Приект, његов учинак је стопроцентан. \n</p>\n\n<p>\nОвај тип компоненти јесте себи нашао место у савременом свету, али се не бих сложио са тим да ће се апликације у будућности правити да буду у што већем проценту састављене од њих.\nОно око чега се слажем је да ће јако смањити обим кода и време које утрошимо да напишемо компоненту. \nБиће јако корисно ако за нека три пројекта писана у Енгулару, Вјуу и Риекту једноставно можемо да користимо исте прилагођене елементе и уколико је потребно да споља мењамо понашање или изглед.\n</p>\n","slug":"prilagodjeni-svelte-elementi","categories":[{"id":"svelte","label":"Свелт"},{"id":"react","label":"Риект"}],"date":1621364309650,"metadata":{"title":"Прилагођени Свелт елементи","description":"О идеји и употреби прилагођених елемената","keywords":"Свелт, Риект","url":"https://trajektorija.com/prilagodjeni-svelte-elementi","thumb":"https://trajektorija.com/images/posts/prilagodjeni-svelte-elementi.png","thumbAlt":"Логотип сајта Трајекторија"}}